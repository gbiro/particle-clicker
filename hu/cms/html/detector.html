<p class="lead">Mik azok a részecskedetektorok?</p>

<p>
A részecskefizika területén részecskedetektoroknak vagy egyszerűen detektoroknak nevezzük a kozmikus sugárzásból, atommagátalakulásból, vagy nagy részecskegyorsítókból származó részecskék tulajdonságait (lendület, pálya, energia, sebesség, tömeg) vizsgáló eszközöket.
A nagyenergiájú részecskefizika gyorsítóiban összetett detektorokat használnak, amelyek sok különböző típusú aldetektorból állnak.
</p>

<h5><b>Komponensek</b></h5>

<h5><span class="badge" style="background:#FFF371;">&nbsp;</span>&nbsp;Nyomdetektor vagy tracker</h5>
<p>
    Segítségével töltött részecskék momentumát határozhatjuk meg, az elhajlást a mágneses mező okozza. Kisebb görbülethez kisebb momentum tartozik. A részecske nyomának irányából megkülönböztethetjük a pozitív és negatív töltésű részecskéket.
</p>

<h5><span class="badge" style="background:#C5FF82;">&nbsp;</span>&nbsp;Elektromágneses kaloriméter</h5>
<p>
    Az elektromágneses kalorimétert (ECAL) az elektronok illetve fotonok energiájának a mérésére használjuk.
</p>

<h5><span class="badge" style="background:#E1FF79;">&nbsp;</span>&nbsp;Hadronikus kaloriméter</h5>
<p>
    A hadronikus kalorimétert (HCAL) a hadronok, kvarkokból és gluonokból álló összetett részecskék (például protonok, neutronok és pionok) energiájának a mérésére használjuk. Közvetett módon segítenek a neutrínók detektálásában: az energiának meg kell maradnia, így ha hiányzó energiát észlelünk, akkor az arra utal, hogy a detektoron egy gyengén kölcsönható neutrínó (vagy egy eddig még felfedezetlen részecske) repült keresztül.
</p>

<h5><span class="badge" style="background:#A0B3FF;">&nbsp;</span>&nbsp;Mágnesek</h5>
<p>
    A részecskedetektorokhoz rendkívül erős mágnesekre van szükségünk, amelyeknek a mágneses tere elég erős ahhoz, hogy a nagy impulzusú részecskék pályáját is elegendő mértékben meghajlítsa. Ugyanabban a mágneses térben a nagy impulzusú részecskék röppályája kevésbé, míg az alacsonyabb impulzusú részecskék röppályája jobban elhajlik. Az ellentétes töltésű részecskék röppályájájának elhajlása az ellentétes irányban történik, így a mágnesek segítségével a pozitív- illetve negatív töltések között is különbséget tudunk tenni.
</p>

<h5><span class="badge" style="background:#EA301F;">&nbsp;</span>&nbsp;Müonkamrák</h5>
<p>
    A müonok az elektronokhoz és a pozitronokhoz (antielektronokhoz) hasonló töltött részecskék, azonban tömegük az utóbbiakhoz képest mintegy 200-szor nagyobb. Mivel több méter vastag vasrétegen is képesek kölcsönhatás nélkül keresztülhaladni, a müonkamrák a részecskedetektor legkülső rétegében találhatóak, hiszen idáig már csak a müonok (illetve a detektálhatatlan neutrínók) jutnak el.
</p>

<h5><b>Források</b></h5>
<ul>
  <li><a href="http://hu.wikipedia.org/wiki/Részecskedetektor" target="_blank">Részecskedetektorok a Wikipedián</a></li>
  <li><a href="http://hu.wikipedia.org/wiki/Compact_Muon_Solenoid" target="_blank">A CMS detektor a Wikipedián</a></li>
</ul>
